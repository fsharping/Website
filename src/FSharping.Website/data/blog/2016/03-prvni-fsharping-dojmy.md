Máme za sebou první FSharping. Původně jsem chtěl napsat rozsáhlý rozbor, ale nebyl jsem s to to nějak uchopit, takže nakonec to bude jen taková směsice myšlenek a dojmů rozdělených do bodů.

[comment]:Perex

### Tomášova prezentace

Sluší se začít hlavní hvězdou (ikonou :)). Tomáš je jistota. Stovky odprezentovaných přednášek + tisíce řádků vlastní kontribuce do open source knihoven (nemluvě o jádře F# jako takovém) jsou zárukou toho, že se můžete zeptat na cokoliv a Tomáš bude vědět. Jeho prezentace byla přesně to, co jsme s Jirkou od prvního FSharpingu chtěli: Ochutnávka z různých koutů světa F# podaná tak, aby zároveň nechala prostor pro další přednášky, kde se do daného tématu bude dát ponořit hlouběji.

![Tomáš Petříček](https://res.cloudinary.com/dzoukr/image/upload/c_scale,q_100,w_820/v1455722399/IMG_6841_li3oqb.jpg) 

Ještě musím dát k dobru historku, která demonstruje Tomášovu skromnost. Když jsme mu někdy v lednu s Jirkou řekli, že chceme pořádat FSharping a že bychom ho jakože moc chtěli jako prvního přednášejícího (s výrazem dvou uličníků nejistě žmoulajících v ruce placatou čepici), jeho odpověď byla prosté: "Když mě pozvete, budu rád."

### Prostory

Pracovna se osvědčila u Coding Doja, ale tady jsme se dostali na samotnou hranici. Přijít o 10 lidí víc, sedíme si na klíně. Další sraz nám ukáže, jestli to byla špička způsobená premiérou a Jirkovou masírkou na těch internetech, nebo standardní stav. Možná se časem přesuneme. S tím souvisí i následující bod:

### Účast(níci)

Jirka mě neustále uklidňoval, že skoro nikdo nepřijde, i když počet přihlášených rost. Pak napočítal skoro 40 lidí, z čehož byl překvapen nejen on sám, ale chvilkama jsme se i s ostatními na sebe dívali stylem "fíha, nás tu je..."

![Slušná účast](https://res.cloudinary.com/dzoukr/image/upload/c_scale,q_100,w_820/v1455722838/IMG_6868_chw9ci.jpg) 

![Slušná účast](https://res.cloudinary.com/dzoukr/image/upload/c_scale,q_100,w_820/v1455722419/IMG_6854_hcgmno.jpg) 

Že se nás sešla dobrá partička se ukázalo hlavně po přednášce, kdy se to zvrhlo ve velmi slušnou akci. Povedlo se mi přimotat k několika zajímavým diskuzím (parciální derivace - kdo tohle řeší po třech pivech?! :), budoucnost firem, Code Camp), pokecat se zajímavými lidmi a hlavně...

### Příští téma

...a hlavně předjednat řečníka na příští FSharping! Ještě se to samozřejmě může změnit, ale rád bych, aby bylo příští téma o zkušenostech s F# v reálném byznysu. David slíbil, že pokud to jen trochu půjde, ukáže využití F# v reálu, povypráví o přechodu ze C# na F#, o přepisu "from scratch" i o tom, co jim to ve firmě ve finále přineslo. Prostě "historky z bojiště", což jsou informace, které se jinak velmi těžko získávají. Hrozně se na to těším!

Kromě Davida se objevil ještě jeden možný řečník (omlouvám se, jméno mi vypadlo, ale jeli jsme spolu tramvají na hlavák), který má též prý spoustu zkušeností s F#, ale zatím se bojí mluvit před lidmi. To chápu a nehodlám tlačit na pilu. Prostě příště zase doraž, pokecáme a uvidíme. Čímž se dostávám k poslednímu bodu:

### Zpětná vazba

Pokec se ostatními i první výsledky z [feedback formuláře](http://www.fsharping.cz/feedback) (pokud jste nevyplnili, prosím, najděte si chvilku) jen potvrzují, že má smysl v tom pokračovat. Že hlavní cíl - předávání informací navzájem a rozšiřování znalostí + zábava má smysl. Pokud cokoliv umíte a jste ochotni to předat dál, ozvěte se a dáme to dohromady. Abych dokázal, že to myslím vážně a že hodlám začít u sebe, tímto **veřejně slibuji**, že FSharping č.3 bude o webovém vývoji a vezmu si ho na starost.

![S náhledem webovek](https://res.cloudinary.com/dzoukr/image/upload/c_scale,q_100,w_820/v1455777344/IMG_6890_bvdiq9.jpg) 

Na závěr jeden z výstižných a motivujících feedbacků: 

*Skvělá akce. Obávám se Tomáš Petříček vám dal laťku příliš vysoko :-).*

Já říkám: *Challenge accepted! :)*

Díky moc, že jste přišli a uvidíme se příště!